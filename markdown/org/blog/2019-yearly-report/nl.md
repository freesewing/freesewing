---
author: "joostdecock"
caption: "Close-up van een paardebloem op een roze achtergrond"
date: "2019-12-10"
intro: "4109 redenen om tevreden te zijn met 2019"
title: "4109 redenen om tevreden te zijn met 2019"
---


Wow! Wat een jaar voor FreeSewing. In augustus hebben we versie 2.0 gelanceerd, en dat was niet minder dan een complete herwerking van onze hele technology stack. De meest opvallende verandering voor onze gebruikers is dat je het patroon live ziet veranderen in je browser wanneer je opties en voorkeuren aanpast. Het is een van die dingen waarvan ik wist dat ze mogelijk moesten zijn met de webtechnologie van vandaag. Maar het zien gebeuren is op de één of andere manier nog altijd ongelooflijk voor mij.

## Schalen is moeilijk, maar we hebben mooie vooruitgang geboekt

Hoe cool onze nieuwe technology stack ook is, het is niet het belangrijkste dat we in het afgelopen jaar hebben gedaan. Ja, het is erg leuk, en ja het is alleen mogelijk door het werk dat heeft gedaan aan 2.0. Maar dat werk zelf is het belangrijkst. De belangrijkste reden voor het herschrijven voor versie 2.0, is dat we ons project horizontaal willen schalen. Of, simpel gezegd, om FreeSewing te laten voortgaan voorbij wat ik zelf kon dragen.

In zekere zin is FreeSewing volwassen geworden als (software)project. We hebben een heel aantal mensen die regelmatige bijdragen leveren, [een actieve chatroom](https://discord.freesewing.org/), [een toegewijde website voor development- en vertaaldocumentatie](https://freesewing.dev) en een waaier aan [packages die we op NPM publiceren](https://www.npmjs.com/search?q=keywords:freesewing). We hebben oplossingen en verbeteringen geïmplementeerd om de software waarvan we afhankelijk zijn, te 'upstreamen'. En er zijn nu ook andere mensen en teams die afhangen van de packages die we uitbrengen.

We stellen (op dit moment) [23 patronen ter beschikking](/patterns/) en hebben 26 packages op NPM (het Node.js package-register). Sinds we versie 2.0 uitgebracht hebben, worden gemiddeld 450 mensen per maand lid. De teller staat nu op meer dan 15.000.

## Vertaling is nog nooit zo gemakkelijk geweest

Sinds v2 zijn we ook overgeschakeld op [Crowdin](https://crowdin.com) voor [onze vertalingen](https://freesewing.dev/guides/translator/). Vertaling is misschien wel de beste manier om toegang tot ons platform te democratiseren. Ik wil graag de mensen erkennen die hebben geholpen en blijven helpen bij deze inspanningen.

Dit is misschien een goed moment om te vermelden dat jij hier ook bij kan helpen. Onze [documentatie voor vertalers](https://freesewing.dev/guides/translator/) is een goede plek om te beginnen, of kom langs bij [onze chatroom](https://discord.freesewing.org/).

## Wat we van plan zijn voor volgend jaar

Onze plannen voor volgend jaar horen ruwweg thuis in twee categorieën: ons platform verbeteren en meer patronen toevoegen.

Hoe groter het project wordt, hoe meer werk er ook bij komt kijken om alles vlot te laten draaien. We hebben nog heel wat prestatieverbeteringen te doen, net als allerlei bijkomende taken. Tests uitschrijven bijvoorbeeld, zodat we met meer zekerheid veranderingen kunnen implementeren in plaats van nieuwe functies uit te rollen waar later bugs in blijken te zitten.

We weten ook dat er nog veel ruimte voor verbetering is in de user experience (UX), het design en de user interface (UI). We doen ons best, maar het is nu eenmaal niet echt onze expertise. We hopen dat we nog helpende handen kunnen vinden op dat vlak.

## In v2.2 zit een damescorsage

Maar hé, jij wil gewoon meer patronen, toch? Wees gerust: dat staat bovenaan ons lijstje. We gaan wat positieve discriminatie toepassen, want de dames zijn tot nu toe op hun honger blijven zitten. We gaan niet alleen bestaande patronen beschikbaar maken voor dames (zoals we onlangs gedaan hebben met Simone, een damesversie van ons Simonpatroon) maar ook een basiscorsage ontwikkelen waarop we straks kunnen voortbouwen met meer damespatronen.

We hebben dit aangevinkt als een must-have voor FreeSewing v2.2, dat we hopelijk ergens in januari kunnen lanceren.

We zijn ook op zoek naar manieren om meer ontwerpers te betrekken bij FreeSewing. Een van de plannen die op tafel liggen, is om in duoprogrammering te werken met ontwerpers. Zij leggen ons hun visie uit tot in de details, en wij zetten hun design om in een FreeSewing-patroon. We overwegen zelfs om die sessies live te streamen. Zo kan iedereen die interesse heeft, meekijken en -volgen.

## Het is cadeautjesseizoen

Met dank aan onze fantastische patrons, zijn ook onze inkomsten dit jaar toegenomen. Zoals je weet – of niet weet – doneert FreeSewing 100% van alle inkomsten aan Artsen Zonder Grenzen/Médecins Sans Frontières. Vanmorgen heb ik dus de eer gehad om een cheque van 4109,38 euro uit te schrijven aan [MSF](https://www.msf.org/).

Dat voelde **fantastisch**. Dus dank je wel aan [al onze patrons](/patrons) voor hun voortdurende steun. Als je graag deel zou uitmaken van deze groep van topmensen, [dan kan dat hier](/patrons/join).



