---
author: 1
caption: "We bouwen een trouwe supportersgroep om mee te werken aan een duurzame toekomst voor FreeSewing.org, onze code, onze patronen en onze community."
date: "2017-12-10"
intro: "Oproep aan alle Patrons: sluit je aan bij onze trouwe supportersgroep"
title: "Oproep aan alle Patrons: sluit je aan bij onze trouwe supportersgroep"
---

Elk jaar schrijf ik op deze dag neer wat er gebeurd is in de afgelopen twaalf maanden en kijk ik vooruit naar wat je in het komende jaar kan verwachten.

Dit jaar is niet anders, maar wauw, wat heb ik veel te vertellen!

## 2017: het geboortejaar van FreeSewing

FreeSewing werd verwekt in 2016 – dat is het jaar waarin ik eraan begon te werken – maar in 2017 kwam het echt ter wereld.

In maart van dit jaar [werd de FreeSewing core v1.0.0 gelanceerd](/blog/announcing-freesewing/). Voor de meeste mensen bleef dat onopgemerkt. Een open-sourceplatform voor naaipatronen op maat? Wat doet dat ding eigenlijk?

Veel, zo blijkt. Dat is steeds duidelijker geworden sinds [de lancering van FreeSewing.org](/blog/open-for-business/) eind augustus.

![Afbeelding van de oorspronkelijke blogpost met de aankondiging](https://posts.freesewing.org/uploads/open_e799153fa2.jpg)

Op kerstdag is het (nog maar) vier maanden geleden sinds die lancering. Maar in die tijd hebben we **2735 gebruikers** geregistreerd voor wie we **1522 patroonversies** en **2359 modellen** hosten.

Bij de lancering hadden we elf patronen. Sindsdien hebben we er nog vier toegevoegd, zodat het totaal nu op vijftien staat. De helft van die nieuwe patronen komen uit onze community, wat ik bijzonder veelbelovend vind.

Ja, het is nog vroeg. Maar ik durf gerust te zeggen dat het een goede beslissing was om MakeMyPattern.com heruit te vinden als een open-sourceproject.

En nu we het er toch over hebben.

## MakeMyPattern.com bestaat niet meer
Kort voor de publicatie van deze blogpost heb ik de stekker uit [makemypattern.com](https://makemypattern.com/) getrokken.

Probeer gerust om op de link te klikken, maar je komt toch terug hier terecht.

MakeMyPattern.com zag het levenslicht in 2012. Daarna heeft het een paar transformaties meegemaakt. En nu is het dus vervangen en verbeterd met FreeSewing.org.

![Was het een M? Een boek? Een vogel? Een stel borsten? We zullen het nooit weten](https://posts.freesewing.org/uploads/mmp_27886c8346.png)

We hebben het goed gehad samen. En naar mijn gevoel is het voor elk project een mooi einde als je opgevreten wordt door iets dat beter is dan jij, en waar je zelf de inspiratie voor bent geweest.

## En nu over geld
Net zoals elk jaar op deze dag, heb ik alle schenkingen doorgestort naar de rekening van [Artsen zonder grenzen](http://www.msf.org/).

Dit jaar hebben we **673,14 euro** binnengekregen en dat is dus ook wat ik heb overgeschreven.

> Waarom zouden we jou eigenlijk geld geven als je het toch maar weggeeft?

Ik heb intussen begrepen dat mensen hier veel vragen bij hebben. Zoals *'waarom doe je dit?'* en *'waarom zouden we jou geld geven als je het toch maar weggeeft?'*

Omwille van die vragen heb ik de laatste tijd diep nagedacht. Ik heb ontdekt dat het niet gemakkelijk is om over geld te praten. En het is al helemaal niet gemakkelijk om onder woorden te brengen wat je zelf, bijna instinctief, aanvoelt als juist.

Maar ik wil volkomen transparant zijn over wat er hier gebeurt, dus ik heb mijn best gedaan om over dit onderwerp te schrijven op onze [Pledge-pagina](/about/pledge). En ik kopieer het hier letterlijk:

> ##### Noblesse oblige
> 
> Je veronderstelt waarschijnlijk dat we om geld vragen om de servers te laten draaien. Maar dat klopt niet helemaal.
> 
> Ik weet niet of je al gehoord hebt van de uitdrukking *'noblesse oblige'*. Het komt erop neer dat privilege ook verantwoordelijkheid met zich meebrengt.
> 
> Ik ben bevoorrecht, en dus heb ik verantwoordelijkheden. Ik heb het enorme geluk dat ik geboren ben in West-Europa, een goede job heb en een dak boven mijn hoofd.
> 
> Zou ik het geld kunnen gebruiken? Ja, dat zou kunnen.  
> Heb ik het geld nodig? Nee, dat niet.
> 
> ##### De waarde van jullie steun
> 
> Het grootste risico van FreeSewing is hetzelfde als voor elk open-sourceproject: dat we opgebrand raken door het te onderhouden.
> 
> Ik draag FreeSewing niet meer alleen – en ik kan niet genoeg benadrukken hoe waardevol het werk van onze bijdragers is – maar dat betekent niet dat ik immuun ben voor gevoelens zoals *'waarom houd ik me hier in godsnaam mee bezig?'*
> 
> Wanneer mensen Patrons worden (of doneren), geven ze meer dan geld. Voor mij is de belangrijkste waarde de boodschap die ze geven aan mij en de andere mensen die hieraan meewerken. En die boodschap is: *'Hé, het is de moeite waard wat je hier doet. Blijf vooral doorgaan.'*
> 
> ##### De waarde van jullie geld
> 
> Het gaat niet alleen over het geld. Maar dat betekent niet dat geld niet belangrijk is. Integendeel.
> 
> Geld inzamelen door iets te doen wat ik graag doe, en het dan doorgeven aan een goed doel, is wat mij op twee oren doet slapen.
> 
> Ik zou als vrijwilliger kunnen werken in de voedselbedeling, of kinderen uit minder gegoede gezinnen leren naaien. Maar in plaats daarvan werk ik aan FreeSewing.
> 
> En daarom gaat dus al het geld dat FreeSewing opbrengt, naar een goed doel. Het maakt dit project niet alleen leuk, maar ook maatschappelijk verantwoord. En dat heb ik nodig om mezelf te overtuigen dat het oké is dat ik hier al mijn tijd in stop. Want aan het einde van het jaar mag ik een bedrag doorgeven aan mensen die het zoveel harder nodig hebben.
> 
> ##### Goede doelen zijn niet sexy
> 
> Hier wringt het schoentje: mensen doneren minder als ze weten dat het geld uiteindelijk naar een goed doel gaat. Ik wou dat het niet zo was, maar ja.
> 
> Daarom vermeld ik het niet expliciet op onze Patrons-pagina, die eruitziet zoals je zou verwachten op een zakelijke site.
> 
> Ja, alles is gratis, en het geld gaat niet echt naar de rekeningen voor de server (omdat ik ervoor kies om die zelf te betalen, om de redenen die ik hierboven uitleg). Maar dat betekent niet dat deze bijdrages geen cruciaal deel uitmaken van het welzijn van dit project, of minstens degene die het onderhoudt (mij dus).

Heb je gemerkt dat ik hierboven verwijs naar onze Patrons-pagina? Dat komt omdat ik vandaag een hoop veranderingen heb uitgerold.

Nadat ik de tijd had genomen om na te denken over de financiële kant van de zaak, heb ik beseft dat het een belangrijke factor is in de goede werking van dit project. Ik geloof ook dat schenkingen – hoewel ze motiverend zijn en ze erg op prijs worden gesteld – niet de beste manier zijn om hiermee om te gaan.

Dus doen we vanaf vandaag een oproep voor Patrons.

## Word een FreeSewing-Patron

Om een duurzame toekomst voor freesewing.org, onze code, onze patronen en onze gemeenschap te garanderen, moeten we een basis van trouwe supporters opbouwen.  
Donateurs die ons steunen in ons kernwerk; het ontwikkelen van een open source platform voor op maat gemaakte naaipatronen.

![Er bestaan drie niveaus voor Patrons](https://posts.freesewing.org/uploads/patron_medals_2160e69d77.jpg)

We hebben verschillende niveaus voor Patrons, elk met zijn eigen voordelen. Je kan ons al ondersteunen vanaf 2 euro, en het duurt maar een minuutje.

> We veranderen niets aan de aard van de site. Alle patronen en al onze code blijven gratis.

We veranderen niets aan de aard van de site. Alle patronen en al onze code blijven gratis. Wat we veranderen is de manier waarop we fondsen inzamelen. We gaan van een systeem van impulsieve schenkingen naar een community van Patrons die met het project begaan zijn. Als jij zo iemand bent, [ga dan zeker kijken wat we je te bieden hebben](/patrons/join).

Ik geloof echt dat we hier iets waardevols aan het doen zijn. Als jij er ook zo over denkt, wil ik je vragen om te geven wat je kan zodat we nog veel meer hoofdstukken in dit boek kunnen schrijven.

> ### Word vandaag een Patron
> 
> #### Je kan al intekenen vanaf 2 euro en het is maar een minuutje werk.
> 
> [Ontdek meer](/patrons/join)

Bedankt, en maak er een topjaar van.

joost

<small>PS Het zou jammer zijn als er mensen zijn die ons wel zouden willen steunen, maar dit project niet kennen. Dus misschien kan je [deze afbeelding](patrons-ig.png) delen op je sociale media? <i class="fa fa-arrow-down" aria-hidden="true"></i></small>

![Sharing is caring!](https://posts.freesewing.org/uploads/patrons_ig_45e11fe270.png)





