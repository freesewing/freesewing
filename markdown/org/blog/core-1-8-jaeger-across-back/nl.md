---
author: 1
caption: "Deze update bereikt je vanuit Bangkok"
date: "2018-03-21"
intro: "We hebben zojuist de knop voor core 1.8.0 ingedrukt. Die hobbel in het kleine getal is meestal omdat we een nieuw patroon hebben, maar in dit geval zijn er twee redenen:"
title: "FreeSewing core 1.8: het Jaeger-jasje komt erbij en de 'across back'-afmeting verdwijnt"
---


We hebben zojuist op de *release* knop gedrukt voor core 1.8.0. Die hobbel in het kleine getal is meestal omdat we een nieuw patroon hebben, maar in dit geval zijn er twee redenen:

 - Het [Jaeger-jasje](/patterns/jaeger) is nu beschikbaar
 - We hebben de afmeting *across back* verwijderd

Lees verder voor meer details.

## Het nieuwe Jaeger-jasje

Voor mijn deelname aan [The Refashioners](/blog/the-refashioners-2017/) vorig jaar heb ik een patroon voor een jasje ontworpen dat ik oorspronkelijk wilde lanceren samen met mijn eerste uitvoering ervan. Het is een beetje anders gegaan en ik heb wat meer tijd gevraagd om het patroon op punt te stellen.

*Wat meer tijd* bleek uiteindelijk iets meer dan zes maanden te zijn. Dus vergeef me voor de vertraging, maar hier is hij: het [Jaeger-jasje](/designs/jaeger).

![In mijn oorspronkelijke post had ik het over de Blake-blazer, maar ik heb het patroon een nieuwe naam gegeven omdat Jaeger-jasje gewoon cooler is](https://posts.freesewing.org/uploads/jaeger_1cb91a3cd3.jpg)



### 'Jaeger-sportjasje' is geen alliteratie

Jaeger is een jasje met een sportieve stijl. Een jasje met een enkele knopenrij van twee knopen en opgenaaide zakken.

Het is met andere woorden een jasje dat je eerder zou dragen met een jeans of broek, en niet als deel van een kostuum.

### Opties overal

Jaeger telt zomaar even 38 opties, dus je kan *véél* aanpassen aan dit patroon.

Maar maak je geen zorgen; de standaarduitvoering is heel goed doordacht, dus je kan al die opties ook gewoon naast je neerleggen.

## Weg met de 'across back'-afmeting

Van goed doordacht gesproken, Jaeger is niet de enige nieuwigheid in de FreeSewing core 1.8.0 die we vandaag lanceren.

We hebben ook de 'across back'-afmeting afgeschaft.

De 'across back'-afmeting leverde bij veel gebruikers verwarring op. We merkten vaak dat wanneer gebruikers ons lieten weten dat hun patroon er raar uitzag, de 'across back'-afmeting de boosdoener was.

Oorspronkelijk gebruikten we de 'across back'-afmeting samen met de schouderlengte die we gebruikten in plaats van de lengte van schouder tot schouder die we nu gebruiken. Die schouderlengte veroorzaakte ook verwarring, dus hebben we die vervangen door de lengte van schouder tot schouder.

Maar als we dan toch weten wat de lengte van schouder tot schouder is, dan kunnen we met vrij grote zekerheid gokken wat de rugbreedte is. Dus in plaats van jou te vragen om de 'across back' of rugbreedte te meten, berekenen we die nu gewoon vanzelf.

### Maar je maakt het patroon dommer

Als je het nog niet doorhad op basis van de 38 opties bij het Jaeger-jasje, zeggen we het nog eens: we vinden het hier bij FreeSewing belangrijk dat je zelf aan alle knopjes kan draaien om je patroonschetsen bij te sturen.

Een afmeting vervangen door een waarde die berekend wordt op basis van een andere afmeting, lijkt daarmee tegenstrijdig. Maar je hoeft je geen zogen te maken. We hebben ervoor gezorgd dat je wel nog kan spelen met de rugbreedte.

Patronen waarvoor je vroeger een 'across back'-afmeting nodig had, hebben nu een geavanceerde optie: de *rugbreedtefactor*. Dat laat je toe om aan te passen hoe de rugbreedte berekend wordt, maar dan wel binnen realistische proporties voor je patroon.

![De rugbreedtefactor-optie](https://posts.freesewing.org/uploads/acrossback_60791a4392.png)


Op die manier denken we dat we frustraties voorkomen bij onze nonchalante gebruikers terwijl we jou, de patroonoptiegoeroe, toch alle vrijheid geven.

Of anders gezegd, je kan nog altijd prutsen met je 'across back', maar standaard hoef je er zelfs niet meer bij stil te staan.

